Title: Comunicat conjunt dels grups municipals de Crida Premià de Dalt i ERC-AM en relació amb el contracte que ha signat l'Ajuntament de Premià de Dalt amb Desokupa
Date: 2022-10-18 12:00
Category: Comunicats
Author: La Crida
Tags: Okupació
Summary: El passat dimecres 18 d’octubre de 2022 l’alcalde Josep Triadó anunciava, a la plana web de l’Ajuntament de Premià de Dalt, la contractació de l’empresa DESOKUPA, una empresa vinculada a moviments d’extrema dreta i que utilitza pràctiques violentes, d’extorsió i que freguen la legalitat en les seves actuacions.

El passat dimecres 18 d’octubre de 2022 l’alcalde Josep Triadó anunciava, a la plana web de l’Ajuntament de Premià de Dalt, la contractació de l’empresa DESOKUPA, una empresa vinculada a moviments d’extrema dreta i que utilitza pràctiques violentes, d’extorsió i que freguen la legalitat en les seves actuacions.

Sense que ho justifiqui la realitat d’aquest municipi, es contracta una empresa que -segons TV3- acumula 26 denúncies penals dels Mossos d’Esquadra.

A més, és significatiu que aquesta contractació s’hagi fet de manera opaca, sense comptar amb la resta de regidors i regidores, que ens n’hem assabentat pels mitjans de comunicació.

A més, es dona la circumstància, que el propietari de l’empresa Desokupa ha aparegut en diversos vídeos, anomenant amics seus l’alcalde i el regidor d'esports d’aquest ajuntament i fent mofa dels catalans en general i de les persones independentistes en particular.

La contractació d’aquesta empresa posa en qüestió l’esperit democràtic de l’equip de govern del nostre ajuntament, alhora que constata el seu fracàs pel que fa a la gestió de la seguretat.

I, crea un greu precedent, ja que valida la contractació de cossos parapolicials per a funcions d’ordre públic.

Entenem que la competència en l’àmbit de la seguretat ha de recaure en el cos de Mossos d’Esquadra i en el de la Policia Local, que han demostrat la seva professionalitat.

Entenem també que els procediments d’actuació s’han d’adequar estrictament als que estableix la Llei i la Justícia i en cap cas han de ser arbitraris o vorejant els límits de la legalitat.

Malgrat que per diverses vies hem demanat a l’alcalde Josep Triadó rescindir el contracte amb Desokupa i desvinculi al nostre municipi d’aquesta empresa, no hem obtingut una resposta favorable, sinó tot el contrari, el reafirmament en la seva decisió.

L'actuació i reafirmament de l’alcalde ha posicionat i assenyalat el nostre municipi com un lloc conflictiu en temes d’ocupació i màfies, la qual cosa no és certa. I n’ha rebregat la nostra imatge.

Ha fabricat un escenari de por sense fonament (0 cases ocupades en el moment de la contractació, segons dades del mateix Ajuntament), per bastir i donar coartada a una contractació mancada d’ètica, que li confereix un protagonisme i un paper salvador en època d’eleccions, apel·lant a allò més íntim de les persones, que és la seguretat de la seva llar i la dels seus dins de casa.

Quan es detecta un cas d’ocupació, les actuacions s’han de regir pel marc legal actual, treballant en aquesta línia per a solucionar-ho tenint en compte tots els aspectes de la problemàtica. Altrament estarem acceptant una excepció que avui pot ser aquesta, i demà una altra. Deixant l’estat de dret en un segon pla.

Com donem per suposat que la Policia Local actuarà segons la llei, l’aprovació d’aquest contracte és pura demagogia i postureig. És a dir, llençar els diners, fer campanya.

Per tots aquests motius, els grups municipals de Crida Premià de Dalt i Esquerra Republicana exigim la dimissió de l’alcalde de Premià de Dalt, Josep Triadó.

Els grups municipals d’Esquerra Republicana i Crida Premià de Dalt ens oposem a què el nostre consistori tingui qualsevol mena de relació amb l’empresa DESOKUPA i els seus  responsables.

Per això, exigim també la rescissió immediata del contracte i el cessament de qualsevol vincle amb aquesta empresa.

No podem permetre que el nostre municipi serveixi de precedent per a blanquejar i obrir l’àmbit institucional a l’extrema dreta.

> L’Ajuntament de Premià de Dalt, contracta l’assessorament de Desokupa per a “acabar amb les ocupacions mafioses”. Podeu veure la notícia [aquí](https://web.archive.org/web/20221018153149/http://www.premiadedalt.cat/news/l2019ajuntament-rebra-l2019assessorament-de-desokupa-per-acabar-amb-les-ocupacions-mafioses
)
