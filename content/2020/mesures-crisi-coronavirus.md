Title: Mesures per contribuir a una resposta col·lectiva a la crisi del coronavirus
Date: 2020-03-24 07:25
Category: Comunicats
Author: La Crida
Tags: Covid19
Summary: Document de propostes de Crida Premià de Dalt per a fer front al coronavirus.

A continuació teniu el comunicat sencer. Per consultar el resum de les mesures, cliqueu [aqui](/resum-propostes-de-crida-premia-de-dalt-per-a-una-resposta-social-collectiva-a-la-crisi-del-coronavirus.html). I a la pàgina principal trobareu els punts més destacats en imatges.

Des de l’inici de la situació generada pel Covid-19, la Crida ha ofert tota la seva col·laboració per una resposta col·lectiva a la crisi sanitària, econòmica i social.

El Grup Municipal de Crida manté des de llavors un contacte continuat amb el govern per fer un seguiment de la situació al municipi i de les actuacions de l’administració local.

Malgrat això, creiem que **cal avançar més per a donar una resposta conjunta** que compti amb tots els agents polítics, socials i cívics i amb tots els veïns i les veïnes del nostre poble.

L’Ajuntament ha començat, ara sí, a connectar les xarxes de voluntariat que es van organitzar des del primer dia amb les persones que necessiten ajuda. Però la resposta serà més àmplia, més ràpida i més compartida si la fem realment entre tots i totes, i si la informació es comparteix i arriba a tothom. És l’única manera **d’assegurar que ningú quedi enrere** en moments complexes com els que estem vivint.

Per tot això, des de Crida demanem la necessària **transmissió continuada de tota la informació** sobre la situació al municipi.

Volem manifestar també que contribuirem a donar un suport ampli a les modificacions pressupostàries que calgui aprovar per a aplicar mesures que garanteixin una **sortida socialment justa** a aquesta crisi.

I en aquest sentit, demanem:

### Mesures institucionals, administratives i comunicatives

* Després de la suspensió del Ple de març i de les Juntes de Govern per prevenció, demanem que s’implementin les eines necessàries per fer possible, de manera **telemàtica**, la realització del proper Ple i de totes les sessions extraordinàries que calguin per **debatre i aprovar les mesures necessàries per sortir d’aquesta situació de crisi** de la millor manera possible

Aquestes sessions també han de servir per a que la ciutadania torni a tenir veu en les decisions que l’afecten, **permetent a veïns i veïnes fer preguntes i propostes que són encara més necessàries en una situació com l’actual**.

* **Garantir que arribi a tothom la informació** sobre la situació, les mesures a seguir i els ajuts disponibles, assegurant que arribi de forma efectiva a les persones sense accés a internet o a les xarxes socials, les persones soles i amb poca xarxa de relacions socials i comunitàries, les que no tenen contacte amb serveis socials, o les que puguin tenir dificultats de comprensió per qüestions lingüístiques o cognitives entre d’altres, i especialment a totes aquelles persones en situació de major vulnerabilitat per edat, patologies prèvies o condicions socials i econòmiques.

* **Comptar amb les persones voluntàries** per assegurar que la informació arribi a tots els veïns i les veïnes, i per a totes aquelles altres tasques que puguin fer, garantint les mesures de prevenció i protecció necessàries i facilitant el material necessari.

* **Garantir la finestreta única per a l’atenció, informació i tramitació administrativa necessària**, que funcioni com a única via tant pel que fa als ajuts, mesures i informacions del municipi com les de les altres administracions.

* Exigir a les altres administracions que vagin més enllà de les mesures aprovades fins ara, reclamant actuacions necessàries com són l’aplicació **de moratòries en el pagament dels lloguers**, la limitació de treballar, excepte per als serveis essencials, per evitar la propagació del virus, i **garantir els drets laborals a totes les treballadores**.

### Mesures socials

* **Garantir que cap persona pugui quedar sense casa o patir talls de subministraments** per no poder fer front al **pagament del lloguer o de les factures d’aigua, gas, llum, o telèfon i internet**, garantint els ajuts urgents necessaris al respecte, i intervenint per **evitar desnonaments o execucions hipotecàries**.

Treballar per la **municipalització** de béns i serveis de primera necessitat com l’aigua, per poder garantir-ne l'abastiment de manera directa i immediata.

* **Evitar que cap persona quedi fora de l’atenció o mancada de drets per la seva situació administrativa**, garantint l’empadronament de totes les persones que viuen al municipi mitjançant la realització urgent dels tràmits necessaris.

* **Garantir un allotjament amb les mesures preventives necessàries** per a totes les persones que puguin estar o quedar sense llar al municipi.

* Establir mesures per **mobilitzar habitatges buits**, inclosos pisos turístics, per fer front a una situació d’emergència en què calgui disposar d’allotjaments temporals o definitius, i per a garantir l’habitatge a persones que en quedin sense.

### Mesures econòmiques i laborals

* Establir una **moratòria en el pagament d’impostos i taxes** municipals (IBI, taxes d’escombraries, vehicles, impost d’activitats econòmiques...) per als veïns i les veïnes, petites empreses i autònoms, que hagin patit una reducció dels seus ingressos a causa de la situació originada pel coronavirus i estiguin patint dificultats econòmiques.

* Establir **línies d’ajut per a persones aturades, assalariades i autònomes, així com per a PIMES i comerços locals** que pateixen dificultats per la situació actual.

* Assegurar que es garanteixin tots els **drets laborals** dels veïns i veïnes de Premià de Dalt, establint serveis d’**informació, assessorament i mediació**, per a garantir el **pagament de nòmines**, l’aplicació de **mesures de flexibilitat i evitar els acomiadaments**, especialment en el cas d’empreses i autònoms que treballen per a l’administració. En aquests casos, també avançar pagaments per **garantir la liquiditat** a autònoms i petites empreses, i **implementar ajuts** en els casos en que s’han vist suspesos els contractes per causa de força major.

Parar especial atenció a falsos autònoms i contractes irregulars que es puguin donar al municipi, com els casos que han denunciat a nivell global col·lectius com les cambreres de pisos o Kellys, o els repartidors a domicili.

### Mesures sanitàries i de salut pública

* Garantir que tot el **personal sanitari i social** que treballa a Premià de Dalt, ja sigui als consultoris, als serveis socials, de respir i d’atenció domiciliària, o en serveis residencials, així com altres professionals del **sector públic i privat, i persones voluntàries**, que hagin de treballar en contacte proper amb veïns i veïnes, disposin en tot moment dels **Equips de Protecció Individuals** necessaris per evitar la propagació del virus.

* Disposar d’informació sobre els **centres i establiments privats** d’allotjament temporal o definitiu de persones, per a poder **disposar dels seus espais i recursos residencials, sanitaris o d’altre tipus en cas d’emergència**.

* Cal **informació completa** sobre les actuacions que es fan i **respondre les preguntes** dels veïns i veïnes sobre, per exemple, quin producte s’està fent servir per la **desinfecció** i a quines persones pot afectar, així com informar amb antelació de la planificació dels llocs i moments en què s’aplicarà.

En el cas concret de la desinfecció, aquest coneixement és necessari per tal de prendre les **mesures adients per a les persones amb sensibilitat química o amb dificultats respiratòries**.

Així mateix, cal **donar la informació que permeti als veïns i les veïnes saber si han d’extremar les precaucions** per haver estat en contacte amb persones o llocs on hi hagi hagut casos confirmats o potencials de coronavirus, o si han d’evitar llocs específics per aquest motiu, i respondre les consultes que es facin en aquest sentit.

### Mesures per a situacions de vulnerabilitat i de risc de violència de gènere

* Augmentar els recursos per a **reforçar quan calgui els serveis de teleassistència, ajuts i àpats a domicili, i altres serveis a persones grans i persones en situació de dependència o de major fragilitat o vulnerabilitat**. Garantint així l’atenció social i sanitària i l’atenció a la dependència, una alimentació adequada i saludable, les mesures d’higiene i de neteja necessàries, i mesures d’accessibilitat i de promoció de l’autonomia personal.

Garantir també més recursos per reforçar el contacte proactiu i continuat amb aquestes persones a través de la teleassistència, i de trucades o altres mitjans per a les persones que no tenen aquest servei però poden viure també situacions de vulnerabilitat, soledat i aïllament en el context actual.

* Reforçar també els **serveis educatius i formatius i d’acompanyament a infants i famílies** en aquesta situació excepcional, tenint en compte els **infants amb necessitats específiques**, garantint la possibilitat d’un tractament diferenciat i mesures específiques.

Per exemple, facilitant que puguin sortir de casa en cas d’infants amb trastorns de l’espectre autista, TDAH o altres, que presenten una desregulació emocional i alteracions greus de la conducta per estar massa dies tancats a casa.

* Destinar recursos a reforçar i ampliar mesures d’informació i atenció a les dones, especialment pel que fa a la **prevenció, detecció i atenció a situacions de violència masclista**, i a allotjaments d’emergència, per l’increment del risc de patir aquestes violències en la situació actual de confinament.

* Dedicar esforços i recursos a prevenir, detectar i actuar pel que fa a **discriminacions, violències i maltractaments** que el confinament perllongat pot comportar.

Parant especial atenció als maltractaments **a persones grans** que es puguin donar en centres residencials, en l’atenció domiciliària especialment a persones soles o en situació de vulnerabilitat i manca d’autonomia, o en l’àmbit familiar cap a persones grans o cap **als infants**.

* Dedicar una atenció especial per part de la policia local o altres agents a **evitar possibles enganys i robatoris a persones grans soles o persones vulnerables**.

* Oferir proactivament, des de l’Administració, recursos d’**atenció psicològica**, en col·laboració amb professionals i tenint en compte la xarxa de voluntariat, per a ajudar a pal·liar els efectes que la situació de confinament, la malaltia o l’angoixa puguin produir en la població. Difondre la possibilitat de contactar-hi.

Especialment, pel que fa a aquelles persones que puguin resultar més afectades i amb més patiment potencial, per **falta d’autoestima, sentiment de soledat**, situacions viscudes d’assetjament, que es veuen agreujades en situacions de menor contacte i major aïllament físic, social i psicològic.

Parant especial atenció a situacions d’**assetjament** que es poden donar i agreujar de manera telemàtica i a través de les xarxes socials.
