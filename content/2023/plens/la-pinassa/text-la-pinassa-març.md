Title: Acabem la legislatura amb la “revista la Pinassa” convertida (un cop més) en eina electoral.
Date: 2023-03-13 12:00
Category: Escrits a La Pinassa
Author: La Crida
Tags: Habitatge, Propaganda
Summary: Una revista on probablement escoltem una sola versió, on res és negatiu, on tot va bé. Si les dades són bones, es comuniquen, si no ho són, desapareixen.

Com ja estem acostumats, la revista que hauria de servir com a una eina de comunicació de l’actualitat del municipi, està essent utilitzada per a vendre l’acció de govern.

Encara més, quan es justifica que per la proximitat a les eleccions, es vol incrementar el nombre de pàgines per a fer un “repàs de la legislatura”.

Una revista on probablement escoltem una sola versió, on res és negatiu, on tot va bé. Si les dades són bones, es comuniquen, si no ho són, desapareixen.

A tot això, aquests darrers mesos, sobrevola Premià de Dalt un fantasma del passat, que vol transformar des de la foscor els nostres boscos en edificis.

Unes polítiques que el govern ha assumit seves i estem veient com a poc a poc el poble comença a semblar-se més a la gran Barcelona que, com una taca d’oli, estén pràctiques especulatives i preus d'habitatge elevats.

Per posar un exemple, està en procés d’aprovació la petició d’un gran propietari per a modificar el pla urbanístic que afecta la seva finca per a passar d’un 70% d'habitatge públic a un 30%, al·legant que de no fer-se no serà viable econòmicament, és a dir, no guanyarien tants diners com estan disposats.

A Can Verboom, edificis; a la Cisa, edificis; a Can Nolla, edificis; a Can Costa, edificis; a Torrent Castells, edificis; a Can Botey, edificis. 

I mentre l’Equip de Govern afavoreix que el municipi s’ompli d’habitatges els joves en marxen perquè no hi poden accedir.

Segueix-nos a: Twitter: @cridapremiadalt i Instagram: @crida.pdd
