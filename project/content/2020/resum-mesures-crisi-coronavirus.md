Title: Resum de les mesures per contribuir a una resposta col·lectiva a la crisi del coronavirus
Date: 2020-03-25 07:25
Category: Propostes
Author: La Crida
Tags: Covid-19
Summary: Resum del document de propostes de Crida Premià de Dalt per a fer front al coronavirus.

A continuació teniu el resum de les mesures. Per consultar el comunicat sencer, cliqueu [aquí](/crida-premia-de-dalt-proposa-mesures-per-contribuir-a-una-resposta-collectiva-a-la-crisi-del-coronavirus-que-no-deixi-ningu-enrere.html). I a la pàgina principal trobareu els punts més destacats en imatges.

### 1) ATURAR TAXES I IMPOSTOS MUNICIPALS

Moratòria en pagaments com l’IBI o la taxa d’escombraries per a famílies amb dificultats econòmiques.

### 2) MODIFICAR PRESSUPOST

Aprovar (si cal telemàticament) ajuts a persones aturades, autònomes, comerços locals i petites empreses que estan patint dificultats.

### 3) MORATÒRIA LLOGUERS

Suspendre els lloguers de pisos i locals municipals a qui ho necessiti, i reclamar a les administracions competents que ho apliquin per als lloguers privats.

### 4) GARANTIR HABITATGE I SUBMINISTRAMENTS

Mitjançar per a evitar desnonaments i talls de subministrament, garantir allotjament a totes les persones que puguin quedar sense llar, i tots els subministraments inclòs telèfon i internet (necessitat educativa, laboral i social en la situació actual). Estudiar la municipalització de béns i serveis de primera necessitat com l’aigua per garantir-ne l'abastiment.

Mobilitzar habitatges buits, pisos turístics, recursos i centres privats, per a fer front a necessitats en situacions d’emergència.

### 5) GARANTIR DRETS LABORALS I SOCIALS

Garantir els drets laborals, socials i a la salut de tothom, sigui quina sigui la situació administrativa o contractual. Mitjançar per a evitar acomiadaments, garantir nòmines, assegurar el teletreball i mecanismes de flexibilitat per a famílies treballadores.

### 6) VOLUNTARIAT

Comptar amb les persones voluntàries per a fer arribar la informació i l’ajuda a totes les persones que ho puguin necessitar, especialment a aquelles que hagin quedat aïllades i no estiguin en contacte amb els serveis socials.

### 7) INFORMACIÓ I PARTICIPACIÓ

Fer pública tota la informació i ampliar-ne la difusió, escoltar i donar veu als veïns i les veïnes i respondre totes les seves consultes. Especialment per a què les persones vulnerables i les seves famílies puguin saber si han d’extremar les precaucions pel que fa a llocs on hi hagi hagut casos o a productes que els puguin afectar.

### 8) TRÀMITS

Establir la finestreta única per atendre, informar i tramitar ajuts i mesures de totes les administracions.

### 9) GARANTIR LA PROTECCIÓ SANITÀRIA

Garantir que tothom que treballi prop de persones disposi dels equipaments de prevenció i protecció adequats i dels materials necessaris. Evitar que la desinfecció pugui afectar persones amb sensibilitat química o dificultats respiratòries.

### 10) REFORÇ DELS SERVEIS ASSISTENCIALS

Ampliar els recursos per a reforçar quan calgui els serveis d’atenció domiciliària, teleassistència, àpats a domicili i altres, per a persones grans o en situació de vulnerabilitat o dependència, així com els horaris d’atenció i el contacte amb les persones que viuen soles, contractant més personal si és necessari.

### 11) EVITAR ENGANYS I ROBATORIS A PERSONES VULNERABLES

Dedicar una atenció especial a evitar possibles enganys i robatoris, especialment a persones grans o vulnerables que visquin soles.

### 12) REFORÇ EDUCATIU, FORMATIU I D’ACOMPANYAMENT

Serveis que acompanyin les famílies i els infants, especialment amb necessitats específiques que requereixin un tractament diferenciat.

### 13) ATENCIÓ PSICOLÒGICA

Oferir proactivament recursos d’acompanyament psicològic per a persones que puguin patir dificultats pel sentiment de soledat i aïllament, difonent la possibilitat de contactar-hi.

### 14) PREVENCIÓ, DETECCIÓ I ATENCIÓ D’ASSETJAMENTS I MALTRACTAMENTS

Parar especial atenció a situacions d’assetjament telemàtic a joves i de maltractaments a persones grans que es poden donar o agreujar en situacions de solitud.

### 15) PREVENCIÓ, DETECCIÓ I ATENCIÓ DE VIOLÈNCIES MASCLISTES

Augmentar els recursos i esforços per a prevenir, detectar i actuar davant situacions de violència masclista cap a les dones i els infants, que es poden donar o agreujar en situació de confinament.